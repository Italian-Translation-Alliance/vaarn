

<p style="text-indent: 30px;">Vaarn! Maledico ogni lettera del nome.</p>
<p style="text-indent: 30px;">Maledico la sabbia blu che si infiltra in ogni poro del mio corpo, la sabbia strisciante che ogni notte inghiotte un po' di più dell'ultimo accampamento che abbiamo eretto sulla faccia di questa spietata desolazione azzurra. Maledico il sole rosso che sorge ogni mattina per bruciare la pelle dei nostri scalpi; quel grande e cruento globo, che i saggi ci dicono essere morente, eppure a me sembra, sospeso sopra le lande desolate di lapis, pieno di vita maligna.</p>
<p style="text-indent: 30px;">Vaarn! Ti maledico! Maledico questa terra che ha rubato le lacrime dagli occhi dei suoi popoli, questa terra che inghiotte eserciti e poeti ed eoni come se tutti, ogni opera di ogni uomo, non fosse che un granello di sabbia mazziniana in più. Vaarn! Tre volte ti maledico, perché temo che non vedrò più nessun'altra terra.</p>

<p style="text-align: right;">- Testamento finale di Idris Ida-Null,<br />
Cartografo dell'Egemonia</p>

# Che cos'è Vaarn?

Vaarn è un'ambientazione di gioco di ruolo science-fantasy. Trae ispirazione da romanzi come Dune, Hyperion, Il Libro del Nuovo Sole e dalle graphic novel di Moebius. Se non li avete letti, non c'è alcun problema, farà sembrare originale il mio furto.

In pratica il sole si sta spegnendo, è la fine della storia e i vostri personaggi stanno setacciando i rottami delle inimmaginabili epoche del futuro. Tutto ciò che potrebbe accadere è già accaduto e si è ridotto in polvere. Vaarn è un'ambientazione anti-canone, in cui nessuno è d'accordo sulla storia del mondo e in definitiva non ha importanza. Tuttavia, ci sono alcuni fatti di Vaarn che sono noti con certezza:

1. Vaarn è un deserto azzurro cielo disseminato di rovine di un futuro lontano.  
2. Vaarn è abitato principalmente da verastirpe (umani), cacogeni (mutanti), sintetici (robot), neobestie (animali sapienti) e micomorfi (uomini-fungo).  
3. Il sole è una gigante rossa morente. Non si spegnerà nell'arco di una vita umana, ma i sintetici hanno motivo di preoccuparsi.  
4. Vaarn è allo stesso tempo arcaico e futuristico. Pensate ai combattimenti con le spade all'interno dei relitti di antiche astronavi.  
5. C'è un luogo a sud chiamato Nuova Egemonia. È come l'Impero Romano. Teoricamente l'Egemonia governa Vaarn, ma è poco presente a parte alcune città di confine fortificate.  
6. Le nanomacchine sono dentro a tutto ed è normale vedere animali selvatici con telecamere che crescono dalla loro carne o umani con arti cyborg parassiti.  
7. C'è stato un Grande Crollo che ha distrutto la maggior parte della civiltà umana.  
8. Prima del crollo, l'umanità era governata dall'Autarchia, una dittatura planetaria attuata da una stirpe di Re-Dio geneticamente modificati.  
9. Prima del regno degli Autarchi, Urth era governata da IA chiamate Titani. Questi ultimi furono rovesciati, ma i dettagli di quel conflitto sono persi nella storia.  

Infine, e soprattutto, Vaarn non è mai lo stesso due volte. I dadi che cadono determinano lo sviluppo della vostra versione dell'ambientazione. I lettori sono incoraggiati a basarsi su questo materiale e a fare proprio Vaarn.

